Iz svega što je dosada rečeno, teško da bi se dala zamisliti prava slika našeg junaka. 
Jer ova fuga, ovo duboko uzbuđenje duhovno koje se pretvara odmah u telesni pokret 
(nije ni potrebno napominjati da ima ljudi koji mogu biti na vrhuncu očajanja ili 
radosti, a da im ni lice, ni telo, ne oda ni najmanji trag; ti ljudi su kao jaje iz koga nije 
prokljuvilo pile: spolja se ne vidi život koji unutra ključa) toliko je retko u ovom 
dvoličnom veku, da se čovek pita kako je moguće da takav mlad čovek uopšte 
postoji. Odgovor je, da smo mi zemlja gde su romantični ljudi uvek živeli i gde će 
valjda uvek živeti.
Treba samo pažljivo pratiti događaje i tipove u nas: uvek je kod nas postojao jedan tip 
ljudi (pored onih običnih, "trezvenih", "realnih") i jedino što se menjalo, to je oblik u 
kome se taj tip pojavljivao. Nekada je igrao ulogu Bajrona, ili Gambete, išao kao 
komita u Južnu Srbiju, posle toga za kafanskim stolom uloge neshvaćenih genija... 
Srećno doba! Bilo je tada za njega uzora, idola, bogova, ideala sa velikim I. Lik u 
kome se danas taj lik javlja nesrećniji je iako će neko teško u današnjem njegovom 
obličju poznati nekadašnjeg sanjalicu i Bajrona, sa uzdasima i pogledom uprtim u 
daljinu: danas se on pojavljuje kao član zlatne mladeži, široko i aljkavo odelo 
zamenjeno je najmodernijim krojem, nekadašnja velika kosa je brižljivo začešljana, 
naš sadašnji romantik ide po žurevima, igra, šofira, osvaja, nema nikakvih nazora, ne 
teži ničemu sem možda uspehu u društvu ili nazivu šampiona, učestvuje u velikim 
sportskim događajima, leti, pravi poznanstva i zaboravlja ih, govori rđavo više jezika, 
ne čita ništa, zdrav je, bujan, napadač, sjajan, igra po neki put karte za novac, ne 
poznaje prijateljstvo, u ljubavi vidi samo fizičku stranu, ne oseća izgleda ništa za 
zemlju, u najviše slučajeva ne radi ništa ako se ne bavi "poslovima". Ali iako na prvi 
pogled različan, potpuno drugojači, on je u osnovi svojoj brat rođeni onome sa dugom 
kosom: kao i onaj od juče i ovaj od danas ima svoje teorije koje se sukobljavaju sa 
životom; kao i onaj pre njega i ovaj se svaki čas sudara sa običajima, sa stvarnošću, 
sa činjenicama, sa ljudima. Samo, dok je onaj sa dugom kosom težio, bar u sebi, 
jednom uzoru u licu nekog velikog pesnika, osvajača ili junaka iz romana koji mu je 
pomagao da tmurno podnosi udare, dotle ovaj od danas ide po svetu ne priznajući 
nikoga, ne ugledajući se ni na koga, nošen maticom ili svoga slavoljublja, ili svoje 
krvi, ili svoje okoline, pazeći samo da mu cipele uvek budu sjajne, a mašna otmeno 
vezana. I ko će poreći da nije danas ovaj sportista i bezbrižna lupača naslednik 
nekadašnjeg neshvaćenog genija kada se dobro uoči njegov položaj izvan konvencija i 
običnog toka života? Eto, po tom svom položaju, po toj nesređenosti, po želji da se 
nametne društvu sa svojim shvatanjima, on je romantik, "usijana glava", uvek slavan 
sa svojih nastranosti i pored svojih otmenih manira, brižljivo nošenog odela, 
mondenskog života. Ali dok je s jedne strane ovaj novi simpatičniji, i na izgled 
pozitivniji, "realniji" (valjda zbog jako razvijenog telesnog i čulnog života!), s druge 
strane je strašniji, prazniji, sto puta veći nihilista nego ma koji Bajron. Jer naši 
Bajroni su znali mnogo, čitali mnogo, osećali mnogo, živeli jednim očajno 
oduhovljenim životom, pored svih nastranosti alkohola, dok ovi danas ne veruju ni u 
šta, ne zanimaju se ni za šta, ne znaju ništa, ne žele ništa izvan "današnjeg" i 
"ovozemaljskog"; ceo im se život, celo znanje, preselilo na kožu, na taj spoljnji omotač 
naše osobe.
Svako vreme ima svoj zakonik, nenapisan i neizrečen, ali koji nekako živi u vazduhu. 
Ja ovde ne govorim ni za ni protiv, jer i sam pripadam svome vremenu, jer sam i sam 
udisao otrovnu i slatku jasnoću tih novih principa, zajedno sa svim onim srećnicima 
rođenim početkom ovoga veka. Da su ti mladi, lepi i veseli ljudi imali vremena da 
zaključuju i misle, oni bi te principe pretvorili u zaključke; ali, Bože moj, između dve 
utakmice i dva matinea ostaje tako malo vremena, da čovek jedva može da promeni 
odelo! To ne znači da Zakonik nije vladao i da se oni nisu njemu pokoravali. Bio je 
kratak i sav bi mogao da se zgruša u nekoliko redi. Na primer:
1. Šta je to život? – Popunjavanje premena između rođenja i smrti beskrajnim nizom 
uživanja i promena, bez dužnosti i odgovornosti. Živeti znači prolaziti sa rukama u 
džepovima, ne obzirati se ni na koga, u svemu tražiti samo ono što nam lično može biti 
prijatno ili korisno.
2. A druga strana? – I "druga strana" ima glavu, neka misli za sebe i neka bira, kao i 
ja, ono što je njoj korisno ili prijatno.
3. Pa kakav je to onda život? – Slobodan. Niko nikoga ne vara, niko ni za koga ne 
odgovara, sastaju se ljudi i rastaju. Ako ko bude prevaren ili nadjačan, u toliko gore 
za njega! Znači da bolje nije mogao izvući, znači da nije bio sposoban, znači da je to 
kao slabiji i gluplji zaslužio.
4. A društvo? – Društvo će se sastojati onda samo od jačih i pametnijih ljudi. Upravo, 
oni će upravljati društvom, izvlačiti koristi, uživati. Sentimentalnosti, požrtvovanja, 
kajanja, neće biti. Čovek će živeti u zadovoljstvu koje dolazi od osećanja da je jači od 
drugog. Tuge i tragedije neće biti jer će čovek raspolagati samo sobom; a ako 
nastrada, propadne, znaće da je propao zbog svoje neveštine, ili zbog svoje slabosti: 
kako je on uništen, tako je, da je bio spretniji, on mogao uništiti drugog. To je kao u 
boksu.
5. Ali to je nemoralno! – Šta je to moral? Skup konvencija priznat od većine ljudi. Ako 
mi učinimo da druge konvencije budu priznate umesto starih, mi smo stvorili nov 
moral. I moral kao i sve drugo oko nas, relativno je. Pregledajte istoriju (sic!) običaja 
i religija u raznih naroda.
6. Ali kako ćete sve to privesti u delo? – Hrabrošću. To je jedina vrlina koja je 
urođena i prirodna, i koja ne sramoti čoveka.
7. Sve je to lepo i krasno, ali računate bez savesti! – Savest ima da se ubije ako počne 
da smeta. Jer, najzad, šta je to savest? Izvestan broj ideja i predrasuda koje su nam na 
silu nametnute, pre nego što smo došli do svojih kritičkih sposobnosti.
8. A strah od... Boga? – Valjada nećete misliti da za nas sve te legende imaju nekog 
značaja? I najzad, gde je nebo? Na čemu i od čega živi taj vaš Bog?
Eto kakvi su bili u to doba nazori našeg junaka! Srba se ničim na prvi pogled nije 
razlikovao u toj blistavoj grupi mladih ljudi od dvadeset do dvadeset i tri godine, 
obučen kao i svi, ponašajući se kao i svi, radeći što i svi oko njega. I o tome, kako 
jedna moda pokori i ujednači najrazličitije karaktere, moglo bi se mnogo govoriti. Jer 
zbilja, ko bi rekao da sva ta šumna, borbena, snažna, neuravnotežena mladež, nošena 
istom bujicom, ima i izuzetaka? Ko bi rekao, da i među njima ima ličnog, i da pored 
svih zajedničkih oblika, ipak nisu svi pravljeni "u seriji" i jednako?
Sanjalačke i nežne prirode, sramežljiv i blag u osnovi Srba je, otkako zna za sebe, 
činio obratno. Hrabar, on je sebe obeđivao za kukavičluk, jer je hrabrost izjednačivao 
sa nedelikatnošću, grubošću, prostaklukom. Stvoren za prijateljstvo, on je dane 
provodio da bi oteo prijatelju ljubaznicu. Nežan, on je pristupajući devojkama bio 
drzak, ciničan i grub, jer je te osobine smatrao kao prvenstveno muške. Stvoren da 
radi glavom i idejama, on je do malaksalosti igrao, išao po utakmicama, lomio se po 
salonima u koje je bio priman dosta hladno i obično. U početku, sve je on to radio 
zato što su to isto radili i drugi oko njega, isto tako zdravi kao i on, isto tako puni 
egoizma kao i on, možda i većina (i pored svilenih čarapa, novih i modernih odela) 
siromašni kao i on. Mladost, zanesenost, strasnost sa kojom je provodio dane, nije mu 
dala da oseti taj osnovni nesporazum koji se događao između njegovog života i njegovih 
urođenih težnji. Ali u koliko se više prepreka dizalo ispred njega, zbog novca, zbog 
položaja, u koliko je više ulazio u godine, u toliko je sve češće počinjao da oseća da 
to nije to, da ima još nečeg drugog, istina sve to nejasno, mutno, verujući da to 
nezadovoljstvo dolazi ne od njegove prirode koja se buni, već od tog spoljnjeg 
neuspeha. I on je postajao sve neobuzdaniji, sve obesniji, sav se predavao čas igri, čas 
sportu, željan slave, priznanja, uspeha. Međutim, prepreke su bivale sve veće, možda 
zbog jasnoće i poštenja njegovog karaktera koji se nije sviđao sredini u kojoj se kretao 
i koja ga je zbog toga zapostavljala; ali ja mislim da su te prepreke sve češće dolazile 
iz njega samog, da je priroda sve češće i češće počinjala da traži ovoje pravo. 
Činjenica stoji da se Srba počeo mučiti, ispitivati na koji način da se zadovolji i, 
stalno vučen svojim pogrešnim zaključcima, zatim navikom da živi među tim 
bezbrižnim i besposlenim svetom, sve očajnije tražiti umirenje baš na onoj strani koja 
mu je i prouzrokovala to nezadovoljstvo i tu nesređenost. Ali je sve to on radio nekako 
i suviše naglo, strasno, predano, a ton je zahtevao lakoću, diskretnost, skoro 
nezainteresovanost. Prekost njegove prirode davala je nečega i suviše ozbiljnog i 
skoro tragičnog njegovim postupcima, a to je smetalo i odbijalo u jednom društvu 
koje je sve trebalo da bude stvoreno od osmeha, od laži, od lakoće i ravnodušnosti. 
Osećajući da ne može promeniti svoju narav, i da je nikad neće promeniti, Srba se 
upinjao da "svojim načinom", preteravši preko običnog, primora to društvo na 
poštovanje njegove ličnosti. On je mislio dobro: jedna nedostojnost javno i bez duha 
izvedena budi gađenje; ali ako je ta nedostojnost oterana do krajnjih granica, do 
"monstruoznosti", onda ona budi divljenje. Ali, kao i uvek, čak i kod 
"monstruoznosti", Srba je za jednu dlaku išao iznad utvrđenog i priznatog. Njegovi 
ispadi, ma koliko bili "neverovatni", izazivali su smeh, neki put i osudu. Možda bi kod 
drugog čoveka taj isti prestup bio uzet za malu i šaljivu razonodu. Kod njega je 
međutim sve to uzimalo, zbog strasnosti i predanosti, izgled jednog ozbiljnog posla.
Uverenje da će samo tim putem doći do sreće davalo je Srbi takav bes, da je najzad, 
zbog uporstva i množine, a u trenutku kada je on bio u sebi najnesrećniji zbog sve 
češćih moralnih potresa, Beogradom počela kružiti čitava jedna legenda o njegovim 
podvizima. Ali Srba beše toliko povučen u sebe, toliko usredsređen na izvođenje plana 
i ispitivanje svojih nezadovoljstava, da skoro i ne primeti razliku sa kojom su ga sada 
primali u salonima, sa kolikom su ga poštom mlađi opkoljavali u kutu, između dva 
fokstrota, piljeći u njega zavidljivim očima, a krišom podražavali način na koji je on 
nosio kravatu, maramicu ili šešir. U trenutku kada je iz očajanja bio najneumereniji i 
najnesrećniji, Srba je bio ujedno najbliže svojoj apoteozi. Ali nedostatak smisla za 
meru i ovog puta sve pokvari. I u društvu, i u njemu. To su bila dva događaja usko 
vezana jedan za drugi.
Prvi je događaj bio poznanstvo sa g-com S**. Do tog trenutka on imađaše običaj da 
prilazi, da govori, da ima. Sve to brzo, lako i za kratko vreme. (Nije ni bilo čudno 
onda njegovo osećanje praznine i ništavnosti, i njegovo begstvo u jaka i čulna 
uživanja!) Prvi put on izgubi moć improvizacije. Ta mala i prozračna gospođica (koja 
opet sa svoje strane življaše u uverenju da nikad ne treba pokazivati svoja prava 
osećanja i da priznati jednom muškarcu prednost znači dati mu se cela u ruke, zbog 
čega se zatvarala u hladnoću, duhovitost i preteranu otmenost) ta mala gospođica, 
velim, držaše Srbu između malog i domalog prsta, i nekoliko nedelja uživaše da ga 
vuče za sobom kroz sve žureve, matinea i izlete. Ali strah da ne izgleda smešan učini 
da Srba, koji se za trenutak beše podao svojoj ljupkoj i sanjalačkoj prirodi, pribeže 
ponovo brutalnosti. Ta brutalnost opet dozva k sebi g-cu S**, koja beše za časak, 
ponesena nenadnim izgledom Srbinim, zaboravila na svoje principe. Sve to dovede do 
jednog objašnjenja, koje nekako neobično dirnu Srbu svojom jasnošću: on se video 
posramljen, odgurnut (pored toga što se i g-ca S** sa svoje strane osećala poniženom 
i uvređenom u svome dostojanstvu), on oseti da se nekako mora uzdići u svojim 
rođenim očima. Šta ga se sada ticala okolina, društvo, mišljenja! Njegova najosnovnija 
načela behu u pitanju.
Slučaj je hteo da se nekako tih dana nameri na malog Marjanovića, glupog i neobično 
uobraženog mladića, koji je, zbog svojih odličnih loptačkih sposobnosti, uživao u to 
doba veliku popularnost. Oni se sretoše u jednoj kući gde su se i dotada redovno 
sretali na svima primanjima. Ali tog puta Marjanović je celo vreme sedeo kraj g-ce 
S**, i tek nekako pred kraj večeri odvoji se od nje. Šta se kasnije desilo? Izgleda da je 
mali Marjanović prišao Srbi i da ga je pred još nekim poznanicima počeo peckati 
zbog njegovog neuspeha. Srba se tog puta uklonio, ne odgovorivši ni reči. To nije bio 
njegov običaj, ali ovog puta on oseti neprijatnost da javno govori o jednoj stvari koja 
ga je toliko duboko potresla. Tek kada Marjanović i po drugi put priđe i dosta 
neukusno poče o istom, Srba nenadno planu:
– Ja bih vas zamolio da me ostavite na miru, – uzviknu on; – bolje bi bilo da gledate 
svoje volove.
Mali Marjanović sav planu i sasvim van sebe odvrati:
– A vi svoje rogove!
Ali on i ne završi dobro rečenicu, a Srba ga zvonko ošamari. Zatim, dok se 
Marjanović još držao za obraz, Srba se okrenu, izađe u predsoblje, mirno uze svoj 
kaput i šešir, i ostavljajući za sobom duboku tišinu i zaprepašćenje, on se polako 
poče spuštati stepenicama.
Taj skandal zatvori mu vrata mnogih kuća koje su držale do malog Marjanovića, bilo 
zbog njega lično, bilo zbog njegovog oca, bivšeg ministra. Druge, dotle dosta 
ravnodušne prema Srbi, zbog suparništva, počeše ga pozivati. On se video ismejan i 
ponižen. Ravnodušnost g-ce S** ga je manje tištila od činjenice da je ona tome 
balavcu možda govorila o onome što je on, ponesen, njoj govorio. On se zamišljao 
nekako uniženim, oskrnavljenim u najintimnijim i najlepšim svojim osećajima. Imao 
sam pravo, – mislio je sav očajan, – treba kroz svet ići sa lažju, sa maskom. Tmurno 
doba nastade za nj, praćeno tim očajnim kidanjem, još strašnijim zbog činjenice što 
je on to svoje kidanje smatrao slabošću. I nije bilo jutra da ne pomisli budeći se: 
možda danas? To što je očekivao i tražio bila je osveta. Kome? Možda g-ci S**. Taj 
napregnuti život trajao je do juče...
Stojeći na obali on je, sa rukama u džepovima, posmatrao jednog starog i pocepanog 
obalskog radnika, neobrijanog, nogu uvijenih u krpe i sa nekim filcanim šeširom na 
glavi, bez boje i bez pantljike, natučenim na oči, kako sa mukom gura preko uzane i 
vitke daske, koja spaja šlep sa obalom, kolica puna peska.
– Kako ne izgubi ravnotežu? – pomisli Srba i spusti pogled do vode koja se duboko 
pod daskom okretala u kovitlac. Po vodi je plovila jedna zelena grančica. – Uhvatiće 
je vrtlog... – Zatim, posle kratke pauze: – Možda bi bolje bilo da ne idem danas... već 
da napišem pismo? – Ta ga ideja nimalo ne oduševi. – Koješta. To je danas. Zašto 
kvariti sebi sreću? – i on polako pođe niz obalu.
Vazduh je mirisao na ribu, na smolu, na proleće.
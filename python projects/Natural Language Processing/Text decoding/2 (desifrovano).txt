Idući tako obalom i misleći na to "juče", Srba, prelazeći u mislima ceo događaj, dođe 
postepeno do zaključka da ne ume da ponovi u pameti ono što se juče u zbilji 
dogodilo, i što ga je bacilo u to beskrajno uzbuđenje i oduševljenje. To ga otkriće 
uznemiri. U stvari, događaja u običnom smislu reči nije bilo, događaja koji bi se 
sastojao od izvesnih obostranih pokreta i činjenica; ali je zato postojalo nešto drugo, 
jedan duševni, jedan neuhvatljivi, neopipljivi događaj, događaj koji se sastojao od 
predosećanja, od atmosfere, od jednog nevidljivog strujanja simpatije koja se tako 
neki put neočekivano pojavi pri prvom susretu dva bića.
Bio je nekako naročito razdražen i tužan. Dolazeći na žur kod g-ce Jovanović. Srba 
srete na ulici g-cu S**. Ona prođe kraj njega kao pored kakvog stranca: niti ga je 
pogledalo, niti ga je htela spaziti. On provede skoro čitav čas kraj g-ce Jelene B. 
(neobično srećne zbog ove pažnje) slušajući njeno sviranje i prevrćući joj note, 
misleći pri tom bez prestanka zbog čega on to oseća nezadovoljstvo, šta mu to 
nedostaje, kada se u stvari njegov život ništa nije izmenio. U to mu priđe domaćica i 
nagnuvši mu se sasvim do uha:
– Hodite časom. Imam nešto da vas zamolim.
On ustade. Pre nego što izađoše iz klavirske sobe, g-ca Jovanović mu beše objasnila o 
čemu se radi.
– O, vrlo rado, – smešio se Srba, – nije potrebno da me toliko molite.
– Znam, znam, – veselo je čavrljala g-ca Jovanović, – vi ste uvek veliki kavaljer... un 
type parfait... ali dići vas, upravo oteti vas iz društva male Jelene B., koja je tako 
slatka... c’est plulque cruel! – ona prekide, ali njen glas beše nekako vragolast i kao 
značajan. – Što se tiče moje jadne rođake, njoj je izgleda strašno dosadno... la pauvre... 
učinite mi tu uslugu.
Mora biti da je rođaka stara i ružna kao đavo, kada me toliko moli, – pomisli Srba 
ulazeći u malu sobu kraj salona gde ga je vodila domaćica i spremajući se na pola 
časa "žrtvovanja". Ali mesto stare i ružne rođake, on vide u kraju, povučenu i ćutljivu, 
jednu mladu ženu, čiji se pogled mirno upravi na njega i na g-cu Jovanović. Jedna 
tužna blagost, zatim jedan mali i kao uplašeni osmeh davao je toj ženi nečega naročito 
milog i zanimljivog. Od prvog pogleda Srba oseti da ta mlada žena nije kao sav taj 
ostali svet oko nje; njena otmena i prosta haljina davala je celoj njenoj pojavi izraz 
čednog i ozbiljnog. Neki miris lebdeo je oko cele njene prilike i Srba se, prišavši joj, 
toliko zbuni, da jedva nađe dve-tri reči da njima izrazi svoje zadovoljstvo da joj je 
predstavljen. Dodir njene ruke proizvede u njemu toliku uzbunu da čitavih nekoliko 
časaka nije znao šta će sa sobom. On ostade posle toga sve do kraja večera kraj 
nepoznate, nekako naročito smiren i ozbiljan. Ne znajući ni sam kako, razgovor se 
vodio, čak dosta duhovit i lak, i kada dođe čas da se oprosti, njemu se učini da je sve 
trajalo i suviše kratko. Dok joj je pomagao da obuče kaput, mlada ga žena upita:
– I vi jamačno idete sutra sa nama na taj izlet?
– Na izlet? i onda iako nije znao o kakvom je to izletu reč, on dodade: – Ja uvek idem 
tamo gde se ništa ne radi.
To je bilo skoro zakazivanje sastanka. Kada nepoznata ode, Srba upita nekoliko 
poznanika, ali mu niko ne umede odgovoriti ko je ona, sem:
– To je rođaka g-ce Jovanović. Malo kasnije Srba zadrža domaćicu i povukavši je u 
jedan kut, odmah upita:
– Ko je ta mlada žena? Odakle dolazi? Zašto je dosad nisam ni jednom video?
– Ah, mon ami, vi bi mnogo hteli da doznate najednom! – uzviknu g-ca Jovanović. – 
Za danas vam je dosta da doznate njeno ime i da mi je rođaka, a sutra dalje. Zbilja, 
sutra idemo na izlet. Tića će vam dati sve podatke... biće nešto naročito! – Kako Srba 
nije odgovarao ona dodade: – Vous etes des notres... šta se mislite! – i ne čekajući 
odgovora ona pođe drugim gostima.
– Ali ime mi niste kazali! – uzviknu Srba za njom.
Ona se vrati i, šapnuvši mu sa mnogo misterije ime, dodade glasno:
– Neobično sam vam zahvalna!
Šta ima da mi zahvaljuje toliko! – pomisli Srba. Zatim, kao u snu, on se oprosti i izađe 
sa žura. Možda će čudno izgledati da kod Srbe jedna tako beznačajna stvar kao što je 
bilo to obično mondensko poznanstvo, uzme odjednom oblik jednog velikog događaja. 
Ali treba imati na umu njegovu urođenu plahost i skoro divljačku čulnost, taj snažni 
podsvesni i fizički život koji je bujao u njemu. On se grčevito uhvati tog nenadnog 
uzbuđenja i poražen i trepereći sav poče žurno koračati ulicom. Od njegove mrzovolje 
ne beše ostalo ni traga.
Što je bilo najzanimljivije u svemu tome, to je, da je on to sve više osećao nego što je 
o tome mogao razmišljati, i da se, posle sinoćnjeg večera, celo ovo jutro uzalud 
mučio da se spomene njenog lica, da u mašti izazove njenu sliku. Sve je bilo uzalud: 
mesto željenog lica, kad god bi stisnuo oči, pred njega bi izlazile neke davno 
zaboravljene crte i onda, ko bi znao zašto, lik jedne žene, prolazne zabave, koja mu je 
bila sada odvratna i čiji ga je glup izraz mučio; mesto, gde je voleo i svom dušom 
želeo da vidi makar i na časak te drage crte koje su ga toliko potresle, ostalo je prazno. 
U svesti je postojala jedna praznina. To uzaludno naprezanje rastuži i uplaši u isti mah 
Srbu: činilo mu se da je neće više moći raspoznati u gomili drugih lica, kada je bude 
ponovo sreo. Sve ovo je samo dokaz više, do koga stepena njegov život beše uzdrman 
tim malim pitanjem: I vi ćete sa nama?
Sa toga mesta na kome je stajao videla se cela širina nadošle nabujale Save. Prema 
Dunavu, nad čeličnom bojom vode, pokapane širokim rumenim mrljama, dizale su se 
nejasne (jedva ocrtane, ličeći na horizontu na niske, bledozelene, oblake, koji se 
dotiču vode) grupe potopljenih ostrva. I u tom vazdušnom metežu, sastavljenom od 
srebrnastog, rumenog, zelenog i čisto plavog, na toj beskrajnoj pučini vode, jutarnje 
izmaglice i šiblja, kao odblesak zamorenog vida, dizao se bled i uzdrhtao jedan 
crkveni toranj: on je bio toliko udaljen da je svaki čas nestajao u treperenju vazduha.
Ne dajući sebi računa gde ide, Srba se beše spustio do jednog drvenog paviljona, na 
čijem su se ulazu šarenile plakate koje su objavljivale izlet za poplavljena mesta 
"preko puteva, između pašnjaka i ostrva do crkve, odakle će biti udešena šetnja u 
čamcima kroz ulice V., povratak drugim putem do Zemuna i natrag u Beograd". 
Crvenim slovima u dnu bilo je ispisano, kao opravdanje toj nevinoj zabavi: "Polovina 
čistog prihoda za poplavljene. Pomozite poplavljene!" Srba priđe prozorčetu gde su se 
prodavale karte.
– Izlet nije odložen?
– Nije... što bi bio odložen?
– Onako... zbog rđavog vremena, na primer.
– Koješta. Čak i kiša da pada! Naše su lađe pokrivene.
Kupivši kartu i umiren, Srba se poče peti velikim stepenicama prema Kalimegdanu. 
Hvatajući sve po dva stepenika, ritmično i lako, on i ne primeti u početku da na svoje 
korake niže reči:
Voleti, voleti 
Beskrajno, beskrajno 
o kakve sreće 
o kakve...
Ali se na kraju uhvati na delu. To je bilo prvi put u njegovom životu da pokušava da 
jednu emociju prenese u ritam i pesmu. Uostalom, taj mu posao nije išao od ruke i on 
se zadovolji time što poče da izgovara njeno ime i bi mu čudno da se ono tako 
podudara sa ritmom njegovih koraka: Ra-dmi-la – šest basamaka, prazan banak – Ra-
dmi-la – šest stepenica, nov banak. – Kako je to čudno! – pomisli sav ushićen i 
nastavi još vatrenije da broji stepene: – Ra-dmi-la... Ra-dmi-la...
Nebo se sve više razvedravalo. Kada stiže do Kalimegdana, na sasvim plavom nebu 
sijalo je najjasnije, najtoplije proletnje sunce koje se da zamisliti.
Treba da se obrijem, – pomisli Srba setivši se vremena koje prolazi i žurno se uputi 
kući iako je bilo tek sedam časova izjutra.